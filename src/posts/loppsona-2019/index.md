---
title: "Lõppsõna 2019 lõpuklassi jaoks Spikris"
date: "2019-07-15"
---

Kallid Spikri lugejad! Austatud koolivennad ja -õed! Lugupeetud Saue Gümnaasiumi õpilased ja õpetajad!

Peale tosinat aastat on lõpuks saanud küpseks Saue Gümnaasiumi kõige uhkem, kõige esinduslikum ja vaieldamatult kõige targem lend. Aeg on tulnud saata laia maailma oma tiibu sirutama see abiturientide etalon. Miski ei saa peatada neid imetegusid, mida hakkab korda saatma Saue Gümnaasiumi viimane 12. klassi lõpetanud lend. Lennu number polegi tähtis, meid ei saa ju meenutada nii triviaalse asja järgi, oleme selleks liiga erilised. Meie, kui Saue ‘Matemaatika’ Gümnaasiumi lõpetajad, teame paremini kui keegi teine, kui tähtsad ja suursugused on numbrid, kuid me oleme neist üle. Soovime et meid mäletataks kui Viimane Lend. Nüüd te kindlasti proovite oma peas välja nuputada kuidas sai “sellisest” koolist tulla nii perfektsiooni lähedane lend. Lubagem asuda seda nüüd teile seletama, kuna vastus on tegelikult üpriski lihtsakoeline oma olemuses.

Kogu jant algas aastal 2007 (kahjuks polnud majanduskriis veel päris hoogu sisse saanud, oleks veelgi rohkem karastanud). Nii nagu iga klass peab alustama oma teekonda esimesest klassist ja siis välja jõudma selle allegoorilise vaimse Everesti tippu, milleks on 12. klass, pidime seda ka meie tegema. Kuid vaat kuis Everest sai meile hoopis ülima eesmärgi asemel hüppelauaks. Läbi tule vere ja pisarate jõudsime hoopis Kuule. Ilmatu suur samm meie jaoks, veelgi suurem samm meie kalli kooli maine jaoks.

Võtame nüüd vaatluse alla hoopis gümnaasiumi. Imelise Saue Gümnaasiumi, mis pakkus meile mitmeid teid. Meile anti tohutult lai valik erinevaid teid ja suundi. Kohati võttis lausa silme eest kirjuks. Lõpuks - vägagi üllataval kombel - valisime kõik kooli tungival soovitusel reaalsuuna. Eks need reaalained olegi ju loogilisemad ja elulisemad - varsti võetakse niikuinii kõik tööd peale programmeerimise ära ja siis on matat vaja! “Vähem mögöš rohkem tögöš” sai meie mantraks nende sadade tundide matemaatika kodutööde, harjutuste ja tööde kestel. Kuigi ega humanitaaristki puudu tulnud. Oo ei, mu austatud auditoorium. Kirjanduses lugesime “1984” kokkuvõtet ja isegi “Tõe ja õiguse” film tuli täpselt enne eksamit, seega eesti keele eksam läheb meil raudselt ilma igasuguse vaevata. Noh ja siis need teised: ajalugu, ühiskond, keeled ja mis kõik muu - needki olid ilmatult lihtsad. Viimastesse väga ei vaevunud minemagi, aga kui läksime siis needki kulusid matemaatika kodutöö peale. Aga ega nende kohta eksamit tehtagi ju.

Saue Gümnaasiumi parim lend jätab teid meie tolmu imetlema ja soovib teile edu ja jaksu edaspidi! Küll te toime tulete ilma meieta, loodetavasti! Jumalaga sõbrad! Jääte meid igatsema, aga küll me teid tõenäoliselt uuesti külastame. Edu! Head aega! Dasvidanje! Arrivederci! Au Revoir! Shalom! Valete! (Vaat kuis keeletunnid on vilja kandnud!)

Autorid: Karl ja Mattias
